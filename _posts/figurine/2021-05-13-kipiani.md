---
layout: post-sticker
header: large-picture
header_mobile: 85%
author: none
category: figurine
timeline: 0
pid: kipiani
postTitle: Il vento dell'est
player: Davit Davitis Dze Q'ipiani
life: Centrocampista, Tbilisi, 18 novembre 1951 – Tbilisi, 17 settembre 2001
wikipedia: Davit_Q%27ipiani
instagram: ''
excerpt: C'erano i tedeschi, i georgiani, un bulgaro e un polacco. Potrebbe iniziare
  così, questa storia...
hashtags: FCDT,USSR,SovietUnion,CCCP
sticker-img: "/assets/pics/lake/kipiani.png"
header-img: "/assets/pics/lake/aleksandr_chivadze-_vladimir_gutsaev-_david_kipiani.jpg"
sources: "* Chivadze, Gutzaev e Kipiani a spasso prima di Feyenoord - Dynamo Tiblisi
  per la Coppa dei Campioni-II - [via Wikipedia](https://commons.wikimedia.org/wiki/File:Aleksandr_Chivadze,_Vladimir_Gutsaev,_David_Kipiani.jpg)"

---
C'erano i tedeschi, i georgiani, un bulgaro e un polacco. Potrebbe iniziare così, questa storia.

Era il 13 maggio, correva l'anno 1981. Correvano, e tanto, anche i giocatori in maglia blu della Dinamo Tbilisi. Venivano dalla Georgia (quella europea, non quella americana), ma allora dovevamo chiamarli sovietici, perché la grande madre si sarebbe disgregata solo dieci anni più tardi. Il loro profeta era David Kipiani, faccia da muratore, magro come una scopa, vedeva cose in campo che gli altri non riuscivano a immaginare. Il suo braccio armato era Ramaz Shengelija, una scheggia di attaccante, implacabile sotto porta. Assieme a Blochin costituivano l'ossatura della nazionale sovietica, outsider molto quotata per il mondiale venturo.

Quella sera si sarebbero giocati la Coppa delle Coppe con un'altra squadra del blocco socialista, il Carl Zeiss Jena, la squadra delle lenti da vista. Tedeschi orientali, da loro iniziava l'Europa dell'est. Correvano anche loro, forse ancor di più. Avevano fatto fuori la Roma di Pruzzo e Falcao con una rimonta clamorosa e inattesa, che ancora i tifosi giallorossi si ricordano con dolore. Bielau si chiamava il giustiziere, tirato fuori dalla panchina per rimandare a casa i futuri campioni d'Italia.

Già che c'erano, eliminarono anche Valencia e Benfica, insomma il meglio del calcio occidentale per quella stagione dovette inchinarsi al nuovo potere che avanzava dall'est.

Una finale storica, dunque, e molto attesa. Ma in Italia non la potè vedere nessuno. Quello stesso pomeriggio, infatti, il vento dell'est portò l'attenzione della storia da un'altra parte del mondo.

Era un mercoledì, e a Città del Vaticano il Papa (polacco) stava attraversando la piazza San Pietro benedicendo i fedeli dalla macchinina. Nascosto tra i fedeli, però, un uomo (bulgaro) gli sparò dei colpi di pistola. Il mondo rimase in apprensione per la sorte del Papa, che grazie a Dio e alle preghiere di tutti si salvò. Nessuno più pensò alla finale di Coppa delle Coppe, che fu bandita dalla programmazione Rai in segno di rispetto.

Vinse la Dinamo Tbilisi, per la cronaca. Una vittoria che sarebbe entrata nella storia, se non fosse che la storia, quel giorno, guardava un'altra parte.