---
layout: post-sticker
header: large-picture
header_mobile: 65%
author: none
category: figurine
timeline: 0
pid: zeman
postTitle: Poosa quel palone!
player: Zdeněk Zeman
life: Allenatore, nato a Praga (Cecoslovacchia), 12 maggio 1947
wikipedia: Zden%C4%9Bk_Zeman
instagram: ''
excerpt: "«Il risultato è casuale, la prestazione no.» "
hashtags: asdlicata,foggiacalcio,lazio,ASRoma
sticker-img: "/assets/pics/lake/zdenek_zeman_foggia.jpg"
header-img: "/assets/pics/lake/ss_lazio_-_1995_-_paul_gascoigne_e_zdenek_zeman.jpg"
sources: "* Zeman alla Lazio nel 1995, assieme a Gascoigne, via [Wikipedia](https://it.wikipedia.org/wiki/Zden%C4%9Bk_Zeman#/media/File:SS_Lazio_-_1995_-_Paul_Gascoigne_e_Zden%C4%9Bk_Zeman.jpg)"
published: false

---
Il suono perentorio della campanella si era appena diffuso per i corridoi della

scuola, e la maestra si ricordò allora di annunciare alla classe che già cominciava a

scalpitare tra i banchi, che ad attenderci al campo avremmo trovato un nuovo

professore di educazione fisica. Era già il terzo, ed era appena l’inizio di novembre.

Eravamo così terribili da far scappare tutti? Questo il mio interrogativo, mentre mi

scaraventavo giù per le scale insieme ai compagni.

Arrivammo al campo, dove trovammo ad aspettarci un giovanotto biondo. Lo

sguardo serio, un sorriso appena accennato. La maestra ci consegnò a lui, dopo

avercelo presentato, esitando nella pronuncia di quel cognome curioso. Lui agitò

lievemente il ciuffo biondo, e ci invitò sommessamente a cominciare a correre

attorno al campo. E noi cominciammo.

Al primo passaggio dal punto di partenza, mi sembrò di notare che la maestra

tardasse a rientrare nell’edificio. Forse voleva godersi la bella giornata, forse le

sembrava il caso di soffermarsi col nuovo collega, magari non solo per cordialità

professionale. Lui intanto incitava ad aumentare il ritmo, con la sua buffa cadenza

straniera.

“E’ cecoslovacco!” disse quello che ne sapeva sempre più degli altri, alcuni dei

quali non sapevano nemmeno cosa intendesse dire. “Cioè? Ha problemi di vista?”

E intanto i giri di campo si susseguivano. Poi finalmente ci fermò. Esercizi a corpo

libero, si chiamavano a quei tempi. Poi pausa di rifornimento idrico, alla magnifica

fontanella. Al ritorno, qualcuno pensò bene di far rotolare il pallone che si era

portato da casa, e di entrare in campo per tirare quattro calci. La palla ad un certo

punto arrivò verso di me, a una buona distanza di tiro in porta. Mi ci avvicinai e feci

per caricare il destro.

“Pooosa quel palone!” mi gridò il biondo, e fu l’unica volta che gli sentii alzare la

voce, in quel mese scarso che passò con noi. Lievemente, ma in modo determinato.

Autorevole, non autoritario. Mi fermai subito, e quel tiro mi rimase in canna per

tutta la vita. L’avrei messa all’incrocio, lo so.

Sono le uniche parole che ricordo di lui, perché i giri di campo ce li comandava con

un gesto del dito. Le ripeteva ogni volta che qualcuno ci provava, a tirar fuori quel

pallone, implacabile, lezione dopo lezione. Un campo di calcio, enorme, il sogno di

ogni bambino, ma noi non potevamo entrarci, dovevamo solo girarci intorno. E se

ci riprovavamo, sapevamo cosa ci attendeva.

“Poosa quel palone!”. Diventò un tormentone, come il “Belo Salvatore” di

Montesano che impazzava in tv in quel periodo. Entrò nel nostro repertorio di

classe. Peppe, più degli altri, lo imitava alla perfezione, e talvolta lo anticipava. E

forse una volta al biondo scappò pure mezzo sorriso. Forse, però; non ci giurerei.

Malgrado ciò, ci stava abbastanza simpatico. Se ne andò dopo neanche un

mesetto: supplenza scaduta, di lui ci rimase solo l’imitazione di Peppe.

Quel cognome straniero l’avevamo imparato subito, non era poi così difficile. Che

sorpresa, però, leggerlo sul giornale, solo qualche anno più tardi. Ne scrivevano

benissimo, di lui e della squadra giovanile del Palermo che allenava. Calcio

spettacolo, all’olandese. Ma come? Lui? “Poosa quel palone” era diventato un

allenatore di calcio, e pure bravo?

Mio cugino, che da Caltanissetta si spostava a Licata, per ammirare “l’Olanda

gialloblù.”, mi ripeteva proprio quel cognome. Ed era proprio lui che vidi qualche

anno dopo in tv, mentre tutti convenivano addirittura sul fatto che il suo calcio

fosse il più spettacolare d’Italia. E quanti campioni aveva lanciato.

Eppure io, dovessi mai incontrare Francesco Totti, una sola cosa gli vorrei

domandare. “Ma a te, qualcuno te l’ha mai gridato: Pooosa quel palone”?